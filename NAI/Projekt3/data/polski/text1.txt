2 kwietnia 1792 roku Kongres uchwalił Coinage Act of 1792,
który zezwolił na bicie monet różnych wartości,
w tym monet złotych o nominale 10 dolarów amerykańskich
zwanych Eagle[a]. Była to wówczas moneta o największym
nominale w Stanach Zjednoczonych[1]. W tym czasie złoto
było istotnym kruszcem w amerykańskim handlu. W obiegu
znajdowały się wówczas złote monety z Hiszpanii, Meksyku,
Holandii czy Wielkiej Brytanii i pozostawały legalnym
środkiem płatniczym w Stanach Zjednoczonych do 1857 roku.
Pierwszymi złotymi monetami wybitymi w mennicy w Filadelfii
były monety o nominale 5 dolarów (Half Eagle) i 10 dolarów.
Wybito je w 1795 roku, a rok później wybito monetę o nominale
2,5 dolara. Kruszec używany do produkcji amerykańskich złotych
monet nie pochodził w tamtym czasie ze Stanów Zjednoczonych.
Był on nabywany za granicą pod postacią zarodków, sztab lub
złotych monet. W 1799 roku Conrad Reed znalazł w Meadow Creek w
Karolinie Północnej bryłkę złota. W 1803 John Reed wraz ze wspólnikami
znalazł w Meadow Creek 28-funtowy samorodek złota. Z czasem w okolicy
rzeki powstała kopalnia Dunn Mine, a w jej pobliżu zaczęli osiedlać się
górnicy. W 1830 roku okolice miasta Charlotte stanowiły główne źródło
zaopatrzenia Stanów Zjednoczonych w złoto. O znaczeniu tego obszaru znaczy
fakt, że w 1838 roku Kongres otworzył oddziały Mennicy Stanów Zjednoczonych
w Dahlonedze (Georgia) i Charlotte (Karolina Północna).
Jeszcze w XVIII wieku pojawił się problem ze złotymi monetami. W 1792 roku
ustalono stosunek srebra do złota na 15 do 1. Okazało się, że na rynku stosunek
ten wynosił 16 do 1. Doprowadziło to do przetopu złotych monet na rynku, a
następnie sprzedaży za wartość wyższą niż zdeklarowana. Relacja obu kruszców
wobec siebie zmieniała się na przestrzeni lat. Jednak za każdym razem, kiedy
wartość złota rosła, to coraz większa liczba złotych monet była przetapiana i
sprzedawana z zyskiem. W celu zaradzenia temu problemowi w 1834 roku uchwalono
Coinage Act of 1834. Na mocy tej ustawy zredukowano wagę złotych monet tak, aby
zachować ich wartość i jednocześnie powstrzymać ich przetop[3]. Na mocy tego
prawa moneta o nominale 10 dolarów (Eagle) powinna mieć 232 grany czystego
złota (15,033 g)[4], a nie jak według standardu ustalonego w Coinage Act of
1792 – 247,5 grana (16,037 g)[5].