Wprowadzenie liturgii słowiańskiej oraz działalność Konrada Waldhausera, Jana Milicza i przede
wszystkim Jana Husa utorowały drogę dla reformatorskiej działalności husytów, których główne
postulaty wyrażono w artykułach praskich (prawo do swobodnego głoszenia Słowa Bożego,
przywrócenie komunii pod dwiema postaciami dla świeckich, odebrania duchowieństwu władzy
świeckiej i sekularyzacja dóbr kościelnych oraz karanie za grzechy śmiertelne tylko przez
władzę świecką). Podczas Soboru w Konstancji w 1414 r. Jan Hus został skazany na śmierć za
herezję. Do procesu walnie przyczynili się hierarchowie katoliccy oraz cesarz Zygmunt
Luksemburski, syn Karola IV. Wieść o spaleniu Husa doprowadziła w Czechach do wybuchu
rebelii husyckiej przeciw katolikom.
W 1420 r. Zygmunt Luksemburski został ukoronowany na króla czeskiego, jednak zmuszono go
do ucieczki za granicę. Wobec zaistniałej sytuacji papież razem z cesarzem ogłosili w
latach 1420–1431 pięć wypraw krzyżowych przeciw heretyckim Czechom. Wszystkie krucjaty
zostały zwyciężone przez wojska husyckie. W walkach z wojskami katolickimi wybitnym dowódcą
okazał się Jan Żiżka. Dopiero w 1436 r. na skutek zdrady kalikstynów trzon wojsk husyckich
uległ rozbiciu. W tym samym roku zawarto kompaktaty praskie. W zamian za uznanie władzy
papiestwa i praw Zygmunta do korony czeskiej kompaktaty zapewniały autonomię Kościoła husyckiego,
możliwość odprawiania liturgii w języku czeskim i wybór arcybiskupa praskiego przez czeski sejm.
Zygmunt zmarł w 1437 r., będąc ostatnim czeskim władcą z dynastii Luksemburgów.
W 1458 r. czeskie stany wybrały na króla Jerzego z Podiebradów. Po odrzuceniu kompaktatów praskich
przez papieża Piusa II (1462) Jerzy otwarcie opowiedział się za husytyzmem, stając się tym samym
pierwszym monarchą europejskim, który odrzucił wiarę katolicką. Po śmierci Jerzego z Podiebradów
jego następcą na tronie czeskim został wybrany Władysław II Jagiellończyk, pierwszy Jagiellon na
tronie czeskim.
Część husytów na czele z Piotrem Chelczyckim utworzyła w 1457 roku Jednotę Braci Czeskich,
która kontynuowała reformatorskie tradycje. Bracia czescy odrzucali możliwość prowadzenia
walki zbrojnej z katolikami, koncentrując się na działalności gospodarczej, oświatowej i
naukowej. Czescy protestanci zakładali liczne szkoły, drukarnie i popularyzowali czeskojęzyczną
literaturę w celu udostępnienia jej szerokim masom społecznym. W wyniku tych zmian doszło w
latach 1520–1620 do rozwoju czeskiego humanizmu i największego rozkwitu literatury czeskiej,
która rozprzestrzeniła się szeroko poza stany duchowny i szlachecki.